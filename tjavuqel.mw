==cinalivatan nua qinaljan==

natjemaucikel tia ramaljemeljeng na tjavuqel tua aicu a sikataqaljan nua tjavuqel a kemasi qadavayan(navinecik ta “hadawayan” na ripun, avan a tucu a “三和” na tjavuali i [[Taitu king|valangaw]].). qaw, pasetavat tiamdju ta drularularuq(navinecik ta “curaroaraq” na ripun.), i navalj tua katjavuqelan. natjemaucikel tia ramaljemeljeng tua aza kadjunangan i drularularuq matu “larularuq a kadjunangan” sa pinaka taicu a ngadan. sa uri pasetavat tua qeliqepuan tiamadju.

sa, uri kipalaing a sikataqaljan na tjavuqel tua mazazangiljang a pasetavat ta katjavuqelan. qaw, izuanga a milimilingan imaza: nu mangetjezanga ta katjavuqelan, napacun a sikataqaljan tua veneveneve a vukele tua temapau, sa kinemenem tiamdju tua culj aravac a kadjunangan imaza, sa pinaka ta “tjavuqel”taimaza, qaw namasan tua sikataqaljan a setjavuqel.

qaw nu 1931 a caviljan(民國20年), uri paljavak ta tjavuqel na ripun a sihu, sa pinasetavat a tjavuqel tua kalizukan(tucu a gakku a “賓茂國中”) na ripun a sihu. ljawa, inika palaing a mazangilj tua ripun a sihu, sa amin a pasetavat tua vasikasikaw(liaw a qau izua a kadjunangan) tiamadju. qaw nu cemalivatanga tu pitju tuki alu a cavilj, uri pasetavat ta tucu a kanalung a mula tiamadju, sa izua a tjavuqel a palisian nua mamazangiljang kata palakuan idedt a tucu a ciuru kiukay i kanalung a mula. natjemaucikel tia ramaljemeljeng tua masa kedrianan a kadjunangan i kanalung sa inika ljeteku a sikataqaljan a mapuljat taimaza, uri mavacukanan a cawcau sa maqatianga a ljeteku a qinaljan.


