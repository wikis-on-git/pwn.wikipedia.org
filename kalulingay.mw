masanlialiaw a kalulingay(''Viridovipera stejnegeri'') i indiya, nipal(尼泊爾), miyamar(緬甸), tailan(泰國), chuku kata taiwan, mavanga a duku a qatjuvi. izua a maretimaljimalji a tjelu aicu a qatjuvi na kacawan, qaw aicu a kalulingay avan a ita a kemasi tua unem a duku a qatjuvi i taiwan.

== kinakemudan ==
tjakedri a qatjuvi aicu a kalulingay, maqati a meqaca tiamadju tu siva puluq a marutaljudjuqan, kuljakuljay aza kinakemudan sa rudjudjum a qulu niamadju. ladruladruq a drengelan kata qudidilj a maca niamadju sa izua a mudigan tua siqayam ta sazaman i vecekadan tua maca kata ngudjus. sa liljualjuas aza uqulj na kalulingay, qaw izua a ita a vuteqiteqilj a kala itua tjiyalj a pagidigidi aicu a qatjuvi. qaw izua a qudidilj a kala iteku taza a vuteqiteqilj a kala itua tjiyalj na uqaljay a kulalingay, ljakua inika mareka kulalingay. qaw nu neka a qudidilj a kala itua tjiyalj, sa qulivalivay a tjiyalj kata qudidilj a iku aza uqaljay a kalulingay.

== kudakudanan ==
uri tjevuta nu kadjaman kata qezemetj aicu a qatjuvi, ljakua tjatjengelay tiamdju a semacasav nu qezemezemetj. uri kakanen ta ceqel, djadjiljaq, qayaqayam kata kulavaw na kalulingay, qaw rukan ta ceqel tiamadju. uri kisevaljan a kalulingay nu kaljauragan sa pualjak tiamadju nu kaljaculjuan. maqati a pualjak aicu a qatjuvi tua kemasi drusa a qatjuvi tua tapuluq sa lima a qatjuvi, qaw maqati a meqaca tu drusa puluq sa unem a marutaljudjuqan aza qatjuvi nu sipapualjak, sa uri kudrakudral tiamadju tacavilj.

inika a sadjelung a duku a kalulingay, ljakua masa mamau ta cemeceml aza quljaw na kalulingay sa kinac na kalulingay a tjaljatjuruvu a cawcau i taiwan. nu kinac na kalulingay, uri minvalak, gacel kata ljanger sa ljemetiq aza saqetjuan.

== kinavadavadayan ==
